---
title: "Základy kritického myslenia"
description: "Úvod do kritického myslenia a jeho kľúčových zručností"
pubDate: "Sep 08 2025"
author: "Lukas Cech"
status: "draft"
tags:
  - "základy"
  - "dezinformácie"
  - "voľby"
categories:
  - "Veda"
---

Kritické myslenie je schopnosť jasne a rozumne analyzovať informácie, vyhodnocovať argumenty a prijímať rozhodnutia na základe dôkazov. V dnešnom preplnenom informačnom prostredí sa stáva nevyhnutnosťou, pretože nás chráni pred manipuláciou, predsudkami či nepravdivými tvrdeniami.

## V čom spočíva kritické myslenie?

Kritické myslenie spočíva v systematickom zbere informácií, ich následnom porovnaní a posúdení platnosti. Základom je uvedomenie, <strong>že informácia sa nerovná pravde</strong>. Informácia môže byť pravdivá, ale nemusí – môže to byť len niečí názor, môže byť založená na nesprávnych vstupoch, alebo môže byť cielene zavádzajúca.

<aside class="callout callout--tip">
Tip: Považuj informáciu za hypotézu, nie hotový fakt – kým nenájdeš spoľahlivé potvrdenia a rozumieš kontextu.
</aside>

Nejde o číru nedôveru; ide o opatrné a racionálne skúmanie, aby sme zistili, aké informácie sú spoľahlivé a aké nie. Podstatné je aj vedomie vlastných predsudkov – každý z nás má svoj východiskový postoj a skúsenosť, ktorá ovplyvňuje naše rozhodnutia. Kritické myslenie si vyžaduje ochotu tieto východiská prehodnocovať.
Kto kriticky myslí, zvažuje pôvod externých informácií a ich pravdivosť, ale aj pôvod svojich interných názorov a ich pravdivosť.

<aside class="callout callout--info">
Príklad: Kolega povie pri obede, že „Európska únia zakázala tradičné slovenské produkty“. Namiesto okamžitého súhlasu alebo hnevu si pozri, čo sa presne zakazuje, v ktorom nariadení, a či nejde len o hygienické označenie alebo marketingový názov. Často zistíš, že jadro tvrdenia je skreslené a že realita je oveľa menej šokujúca, ako samotné tvrdenie. V tomto konkrétnom prípade, že EU nezakázala nič tradične slovenské, ale že sa to mohlo týkať napríklad <a href="https://sita.sk/byvaniehrou/europska-unia-zakazuje-niektore-udene-aromy-co-to-znamena-pre-spotrebitelov" target="_blank">zakázania používania niektorých "údených" príchutí či aróm, ktoré sú škodlivé.</a>
</aside>

## Hlavné zručnosti kritického myslenia

- **Analýza** – rozkladanie problémov na menšie časti, identifikácia kľúčových premenných, otázok a tvrdení, skúmanie motívov autorov informácií.
<aside class="callout callout--info">
Príklad: Článok tvrdí, že „migrácia je hlavný dôvod nezamestnanosti“. Rozlož to: Ako definujú migráciu? Ktoré odvetvia práce riešia? Je tvrdenie podložené dátami za Slovensko alebo ide o príklad z inej krajiny?
</aside>

- **Argumentácia** – schopnosť zostavovať logické argumenty a dokazovať ich pomocou relevantných dôkazov.
<aside class="callout callout--info">
Príklad: Chceš presvedčiť rodinu, že sa oplatí zatepliť dom. Namiesto „lebo to hovorí sused“ si priprav čísla: náklady na zateplenie, priemernú úsporu energií, návratnosť, dotácie (napr. „<a href="https://zelenadomacnostiam.sk/" target="_blank">Zelená domácnostiam</a>“).

<p>Rovnako potom posudzuj aj tvrdenia iných - pripravili si svoje argumenty dôkladne, dali si na tom záležať, ako ty v tomto príklade? Majú k tomu dôveryhodné, reálne čísla či fakty?
</aside>

- **Syntéza** – spájanie nových informácií s už existujúcim poznaním, hľadanie súvislostí a formulovanie nových - a vlastných záverov - namiesto adoptovania názorov iných.

<aside class="callout callout--info">
Príklad: Počúvaš dva protichodné názory na ceny energií. Spojíš informácie z <a href="https://www.urso.gov.sk/" target="_blank">regulačného úradu</a>, účtov za minulý rok a článkov o trhu s plynom a vytvoríš realistický záver, čo čakať najbližšiu zimu.
</aside>

- **Reflexia** – spätné hodnotenie vlastného myslenia: je môj záver naozaj logický? Nezanedbal som iné možnosti? Ak sa môj názor počas tohto procesu zmenil - prečo? 

<aside class="callout callout--info">
Príklad: Máš pocit, že „táto strana vždy klame“. Skontroluj, či si nevyberáš len správy, ktoré to potvrdzujú (<a href="/blog/zakladne-typy-zaujatosti/#konfirmacne-skreslenie">konfirmačné skreslenie</a>). Pozri si aspoň dva <a href="/blog/ako-odlisit-spolahlive-zdroje-informacii-od-nespolahlivych/">kvalitné zdroje</a> s iným názorom.
</aside>

<aside class="callout callout--tip">
Tip: Pri analýze si zapisuj otázky, pri argumentácii dôkazy, pri syntéze súvislosti a pri reflexii slepé miesta – udržíš si prehľad.
</aside>

## Praktický postup

1. **Polož si otázku**: Čo presne chceš zistiť?
2. **Zhromaždi dáta**: Zisti zdroje a over ich dôveryhodnosť.
3. **Rozanalyzuj argumenty**: Rozlíš fakty od názorov, over si použité logické postupy.
4. **Vytvor záver**: Podopri ho dôkazmi a buď ochotný/á uznať, ak sa objaví lepšie vysvetlenie.
5. **Reflektuj**: Kde bola slabina v tvojej úvahe? Boli tvoje predpoklady platné?

<aside class="callout callout--tip">
Ak toto znie príliš komplikovane - nemusí to tak byť - tento proces vieš urobiť aj v hlave, nemusíš si všetko zapisovať a robiť z toho projekt. Cieľom je si osvojiť tieto kroky a robiť ich prirodzene pri spracovávaní informácií, takže si nájdi postup, ktorý ti vyhovuje najviac. <strong>Zváž ale - čo môžem stratiť vs čo môžem získať? Stratíš trochu času dôkladnejším overovaním informácií - no získaš istotu, nové informácie alebo ušetríš peniaze, starosti alebo zlé rozhodnutia.</strong>
</aside>

<aside class="callout callout--info">
<strong>Príklad krok za krokom:</strong> Na Instagrame vidíš reels: „Slováci budú platiť najvyššie dane v EÚ.“
<ul>
<li>Otázka: Hovorí sa o všetkých daniach, alebo o konkrétnej (napr. DPH alebo len za špecifický typ potraviny)? Kedy a komu sa to týka?</li>
<li>Dáta: Pozri Eurostat/Ministerstvo financií, články z <a href="/blog/ako-odlisit-spolahlive-zdroje-informacii-od-nespolahlivych/">kvalitných médií</a>, čo presne navrhujú zákony.</li>
<li>Analýza: Je to porovnanie sadzby, alebo reálnej daňovej záťaže po odpočtoch? Týka sa to podnikateľov či zamestnancov?</li>
<li>Záver: „Tvrdenie je prehnané. Navrhovaná zmena by nás nedala na prvé miesto v EÚ, ale zvyšuje daň pre konkrétnu skupinu potravín.“</li>
<li>Reflexia: Nemal som tendenciu veriť videu len preto, že to zapadá do môjho názoru na dane?</li>
</ul>
</aside>

## Prečo sa o kritické myslenie zaujímať?

Bez kritického myslenia ľahko podliehame dezinformáciám, mýtom či emocionálnym nátlakom. Skôr sa necháme zmiasť reklamou, marketingom či politikmi, ktorí radi pravdu skresľujú vo svoj prospech. V pracovnom aj osobnom živote nám pomáha prijímať správnejšie rozhodnutia a viesť konštruktívne diskusie. Jeho osvojovanie vedie k nestrannosti, kreatívnym riešeniam a k osobnostnému rastu.

Konkrétne situácie, kde sa ti zíde:
- Peniaze: Porovnanie „výhodného“ úveru na letáku vs. spravenie si vlastného prieskumu a zistenie, že existujú aj výhodnejšie úvery; nákup telefónu – aké reálne špecifikácie potrebujem vs. čo mi chce predať reklama.
- Práca: Rozlíšenie medzi sľubmi v pracovnej ponuke a skutočnými podmienkami (mzda v hrubom vs. v čistom, nadčasy).
- Zdravie: Doplnok výživy so „100 % účinkom“ – hľadať klinické dôkazy, [štúdie](/blog/ako-rozpoznat-kvalitne-vedecke-studie/), nie užívateľské recenzie.
- Politika: Odlišovanie volebných sľubov od reálneho plánu (termíny, rozpočet, kto to zaplatí). Preskúmanie čo o politikovi hovoria [spoľahlivé zdroje](/blog/ako-odlisit-spolahlive-zdroje-informacii-od-nespolahlivych/) - dodržal svoje sľuby v predošlých obdobiach? 
- Vzťahy: Počúvať a pýtať sa, či som to správne pochopil, predtým, než zareagujem. Byť si vedomý emócií, ktoré pri počúvaní cítim - a ako môžu vplývať na moju reakciu / odpoveď.

---

<strong>Rozvíjanie kritického myslenia nie je jednorazová aktivita, ale dlhodobý - celoživotný proces.</strong> Každá situácia, v ktorej aktívne spochybňujeme a overujeme tvrdenia, je príležitosťou zlepšiť túto zručnosť. Vďaka tomu sa stávame odolnejší voči manipulácii, samostatnejší v úsudku a otvorenejší novým perspektívam.

## 🛑 Metóda STOP

Je jednoduchý nástroj, ktorý ti pomôže, keď niečo znie až príliš dobre (alebo zle) na to, aby to bola pravda.
Stačí, ak sa pri každom silnom tvrdení – v správach, od politikov, na sociálnych sieťach, pri rozhovoroch – pozastavíš,
urobíš STOP a toto slovo zároveň použiješ ako návod na preverenie daného tvrdenia takto:
				
<p><strong>S</strong> – <strong>Skontroluj zdroj</strong> - odkiaľ pochádza toto tvrdenie? Je to 
					<a href="/blog/ako-odlisit-spolahlive-zdroje-informacii-od-nespolahlivych/">spoľahlivý zdroj?</a><br/>
				<strong>T</strong> – <strong>Triezvo premýšľaj</strong><br/>
				<strong>O</strong> – <strong>Over fakty</strong><br/>
				<strong>P</strong> – <strong>Pozor na vlastnú zaujatosť</strong></p>

<aside class="callout callout--info">
<p><strong>Praktické minipríklady pre STOP:</strong></p>
<ul>
<li>S – Video tvrdí: „Všetky potraviny zdraželi kvôli EÚ.“ Zdroj? Neznáma stránka bez autora. Už tu bliká oranžová kontrolka - ak by to tak bolo, písali by o tom viaceré a viac známe zdroje.</li>
<li>T – Triezvo: Môže existovať viac príčin (energia, doprava, úroky). Jedna veta je podozrivo jednoduchá. Máloktoré veci v živote, týkajúce sa fungovania štátu, vedy či politiky, sa dajú vysvetliť jednou vetou.</li>
<li>O – Over: Nájdeš štatistiky inflácie, články od ekonomických analytikov – vidíš, že dôvodov je viac, aj interných zo strany slovenskej vlády, aj zo sveta, aj z EÚ.</li>
<li>P – Zaujatosť: Nemám sklon viniť EÚ za všetko? Ako by som hodnotil rovnakú vetu, keby sa týkala inej inštitúcie?</li>
</ul>

<p><strong>Ešte jedna vzorová situácia:</strong> SMS „Vyhrali ste 1 000 € – kliknite.“</p>
<ul>
<li>S – <strong>Skontroluj zdroj</strong>: Číslo bez identifikácie, doména vyzerá zvláštne.</li>
<li>T – <strong>Triezvo premýšľaj</strong>: Prečo by peniaze rozdávali? Čo z toho majú?</li>
<li>O – <strong>Over fakty</strong>: Rýchle vyhľadanie čísla/domény – samé varovania pred podvodom.</li>
<li>P – <strong>Pozor na vlastnú zaujatosť:</strong> Nechcem uveriť len preto, že by sa mi „hodila“ taká výhra?</li>
</ul>
</aside>


<blockquote>
				<p>Informácia nie je to isté ako pravda. Väčšina informácií nie je presným zobrazením reality. Hlavnou úlohou informácií je spájať veľa vecí, spájať ľudí. Niekedy sú ľudia spojení pravdou, ale často je jednoduchšie použiť fikciu alebo ilúziu.</p>
				<footer><cite>Yuval Noah Harari</cite></footer>
				
</blockquote>
