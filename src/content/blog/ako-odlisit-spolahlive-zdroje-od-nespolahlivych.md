---
title: "DRAFT: Ako odlíšiť spoľahlivé zdroje informácií od nespoľahlivých?"
description: "Praktický návod, ako rozlišovať typy zdrojov (štúdie, vedecký konsenzus, politici, kamaráti, sociálne siete, influenceri) a ako si overiť ich dôveryhodnosť."
pubDate: "Sep 14 2025"
author: "Lukas Cech"
status: "draft"
tags:
  - "overovanie zdrojov"
  - "kritické myslenie"
  - "médiá"
categories:
  - "Veda"
---

Ak chceme robiť dobré rozhodnutia, potrebujeme vedieť rozlíšiť, ktorým informáciám veriť a ktoré brať s rezervou. Nie každý zdroj je rovnako kvalitný – a nie vždy je ľahké to rozpoznať na prvý pohľad. Tento článok ťa prevedie hlavnými typmi zdrojov, ukáže praktické kritériá overovania a potom tie isté zdroje „otestuje“ tou istou metódou.

## Typy zdrojov a čo od nich čakať

<aside class="callout callout--tip"> Tip: Nie všetky zdroje majú rovnakú váhu. Uprednostni systematické prehľady, metaanalýzy a odborný konsenzus pred anekdotami (názormi, zážitkami) či virálnymi príspevkami. Dnes vie akýkoľvek názor, bez dôkazov, vystreliť na sociálnych sietiach - to ho ale nerobí nijako viac dôveryhodným. 
</aside>

1. **Vedecké štúdie**  
   - Čo to je: pôvodný výskum publikovaný v recenzovaných (peer reviewed) časopisoch. Autori testujú hypotézu na konkrétnej vzorke a popíšu metodiku, dáta a limity.  
   - Kedy je to silné: keď je vzorka dosť veľká, dizajn je kvalitný (ideálne randomizovaná kontrolovaná štúdia), výsledok je stabilný aj v citlivostných analýzach a iné štúdie nachádzajú podobné zistenia.  
   - **➕ Plus:** transparentná metodika, dáta, jasné „čo, prečo a ako“; vieš si pozrieť presné čísla, intervaly neistoty a spôsob merania.  
   - **➖ Mínus:** jedna štúdia nemusí byť reprezentatívna; výsledky sa môžu líšiť pri inej vzorke, metodike alebo v inom kontexte. Pozor aj na „pozitívne“ výsledky, ktoré vyšli náhodou.  
   - Na čo si daj pozor: veľkosť a typ vzorky; dizajn (randomizácia, kontrolná skupina, zaslepenie); merané ukazovatele (nie náhradné); štatistická vs. praktická významnosť; konflikty záujmov; širší obraz (nie „osamelý výstrel“).  
   - **Ako si štúdiu rýchlo prečítať**: stále hľadaj abstrakt štúdie - musia ich mať všetky. Je to je zhrnutie - sumár cieľa, postupu a výsledkov. Potom si ju over - pozri metódy a limity; skontroluj, či existujú ďalšie štúdie s podobným výsledkom; dohľadaj systematické prehľady alebo metaanalýzy na rovnakú otázku.  
   - Keď nestačí jedna štúdia: nehádž flintu do žita. Pozri, či existujú nezávislé replikácie a súhrnné práce (systematické prehľady / metaanalýzy) na tú istú tému. Tie ti dajú spoľahlivejší obraz.

<aside class="callout callout--info"> 
  <b>Príklad:</b> štúdia tvrdí, že nový doplnok zlepšuje spánok. Zistíš, že mala 28 účastníkov, merala „pocitovú kvalitu spánku“ a trvala 2 týždne. To je skôr slabá štúdia - málo účastníkov, krátka doba, nevedecké meranie, kde placebo mohlo hrať veľkú rolu a neošetrená kontrolnou skupinou. Hľadaj väčšie, lepšie navrhnuté štúdie a prehľady.  

   <b>Príklad 2:</b> štúdia tvrdí, že cigarety neškodia. Pozrieš si detaily vedcov a ich sponzorov, a zistíš, že ju sponzorovala firma Philip Morris, ktorej cieľom je predať viac cigariet. Tomuto sa hovorí konflikt záujmov.
  </aside>

2. **Systematické prehľady a metaanalýzy**  
   - Čo to je: systematicky vyhľadajú všetky relevantné štúdie k otázke, zhodnotia ich kvalitu a metaanalýza ich výsledky štatisticky skombinuje.  
   - Prečo sú silné: „výskum výskumov“ — znižujú náhodu jednotlivých štúdií a dávajú presnejší odhad efektu / výsledku štúdií.  
   - **➕ Plus:** prehľad celej škály uhlov pohľadov a testov na skúmanú otázku, väčšia presnosť, transparentný postup <a href="https://www.prisma-statement.org/" target="_blank">PRISMA</a>.  
   - **➖ Mínus:** závisia od kvality a výberu zahrnutých štúdií; heterogenita (rôzne metodiky) môže výsledok rozmazávať; riziko publikačného skreslenia.  
   - Na čo si daj pozor: kritériá zaradenia/nezaradenia; hodnotenie rizika biasu; heterogenitu (I²); funnel plot (publikačné skreslenie).  
   - Ako si to rýchlo overíš: nájdi PRISMA diagram, pozri forest plot (veľkosť efektu a intervaly), skontroluj, či záver korešponduje s dátami a limitmi. Nemusíš to ale preháňať s týmito vedeckými názvami - môžeš túto štúdiu / metaanalýzu napríklad hodiť do AI ako ChatGPT a vyžiadať si o jej zhrnutie a otestovanie, či je spoľahlivá.
<aside class="callout callout--info"> 
  <b>Príklad:</b> ak 5 malých štúdií hovorí „možno áno“ a 10 ďalších „skôr nie“, metaanalýza ti ukáže, kde leží spoločný efekt a s akou neistotou.
</aside>

3. **Vedecký konsenzus a odborné inštitúcie**  
   - Čo to je: zhoda väčšiny expertov na základe dostupných dôkazov (odporúčania expertov, stanoviská).  
   - **➕ Plus:** integruje celé spektrum dôkazov; praktické odporúčania; komunikuje limity aj výnimky.  
   - **➖ Mínus:** neaktualizuje sa z hodiny na hodinu; pri úplne nových témach býva opatrný; môže byť terčom útokov.  
   - Na čo si daj pozor: aktuálnosť (dátum revízie), konflikty záujmov, citované zdroje.  
   - Ako overiť: pozri originálne odporúčania (SAV, ECDC, WHO…), či odkazujú na prehľady/štúdie a ako vysvetľujú neistotu.

4. **Spravodajské médiá**  
   - Čo to je: správy a analýzy pre verejnosť.  
   - **➕ Plus:** redakčné štandardy, editovanie, právo na opravu, často citujú viac strán.  
   - **➖ Mínus:** tlak na rýchlosť, titulky, môžu uprednostniť naháňanie návštevnosti - senzácií alebo profitu pred objektívnym informovaním.  
   - Na čo si daj pozor: či uvádzajú primárne zdroje (dáta, štúdie), vyváženosť (nie „on povedal, ona povedala“ bez dôkazov), či v minulosti priznajú chybu a urobia opravy/aktualizácie (a ukazujú tak správnu integritu a dôveryhodnost), alebo to zatĺkajú.  
   - Ako overiť: klikni na zdroj dát (ŠÚ SR, Eurostat…), porovnaj aspoň 2-3 nezávislé články na tú istú tému, skontroluj, či čísla sedia s originálom.  

<aside class="callout callout--info"> 
  <b>Príklad:</b> analýza cien energií — kvalitný článok dá odkaz na metodiku, konkrétne tabuľky, výpočty a zdroje, nie iba „podľa odborníkov“.
  </aside>

5. **Politici a politické strany**  
   - Čo to je: komunikácia politických záujmov a ich programu.  
   - **➕ Plus:** ukazujú priority a hodnoty; užitočné na pochopenie zámeru.  
   - **➖ Mínus:** selektívny výber dát, slogany, emócie; riziko cherry‑pickingu a strašenia či polarizácie. Preferencia toho, čo strane získa viac hlasov namiesto toho, čo je dobré pre všetkých voličov. 
   - Na čo si daj pozor: odkaz na dáta, spôsob merania, kontext (časový rad), či sa netvária názory ako fakty.  
   - Ako overiť: fact‑checking, originálne štatistiky, porovnanie s nezávislými zdrojmi.
   
  <aside class="callout callout--info">
  <b>Príklad:</b> počas volieb sa šíria tvrdenia typu „migranti zvyšujú kriminalitu“. Fakty z polície SR však ukazujú, že podiel cudzincov na kriminalite je dlhodobo minimálny. Politici používajú strach, pretože mobilizuje voličov.

<b>Príklad 2:</b> Fico tvrdil, že britská vláda prostredníctvom mediálnej agentúry financovala influencerov aj novinárov v Slovensku, „aby ovplyvnili voľby proti Smeru-SD“ — jeho výrok sa sústredí len na časť správy, podľa ktorej išlo o kampaň na mobilizáciu mladých voličov všeobecne (nie vyloženú podporu konkrétnej strany). 
Toto je cherry-picking, lebo vybral len tú interpretáciu, ktorá sa mu hodí do naratívu (že proti nemu „nejaká cudzia mocnosť“ zasahuje), a ignoruje kontext či vyjadrenia autorov, že kampaň cielila na motivovanie mladých ísť voliť hocikoho, nie explicitne podporiť jednu stranu.
<a href="https://tvnoviny.sk/domace/clanok/979903-po-novinarovi-reaguje-na-slova-premiera-fica-o-zamere-ovplyvnit-volby-aj-britske-velvyslanectvo" target="_blank">zdroj 1</a>,
<a href="https://www.aktuality.sk/clanok/WCQpBXk/robert-fico-ma-problem-s-britmi-nehovori-pravdu-a-sam-benefitoval-z-ovplyvnovania-volieb-zo-zahranicia-podcast/" target="_blank">zdroj 2</a>, <a href="https://nazory.pravda.sk/komentare-a-glosy/clanok/761298-ficovo-velke-odhalenie-kto-ma-pravdu-trafene-husi-zagagali-na-oboch-stranach/" target="_blank">zdroj 3</a>.

A že to bolo vo všeobecnosti to isté, ako usporiadať v dedine guľáš a zábavu zdarma tesne pred voľbami a priviesť tam na autobusoch skôr staršie generácie.

</aside>

6. **Sociálne siete a virály**  
   - Čo to je: otvorený mix názorov, zážitkov a informácií bez redakčného dozoru.  
   - **➕ Plus:** rýchlosť, svedectvá z terénu.  
   - **➖ Mínus:** dezinformácie, algoritmy tlačia na polarizáciu a senzácie; nízka kontrola kvality.  
   - Na čo si daj pozor: kto je autor, čo z toho má, odkiaľ má dáta, či nevytrháva kontext; opatrnosť pri viráloch.  
   - Ako overiť: nájdi pôvodný zdroj (reverse image search, link na štúdiu), porovnaj s renomovanými médiami a dátami; nehľadaj len potvrdenie názoru.

  <aside class="callout callout--info">
<b>Napríklad:</b> 
   <ul><li>- „5G siete šíria COVID-19“ – tento hoax sa šíril v roku 2020 a dokonca viedol k podpáleniu stožiarov v Európe. Problém je, že žiadna biologická cesta prenosu vírusu cez rádiové vlny neexistuje. COVID-19 sa šíri kvapôčkami a aerosólom.  </li>
   <li>- „Vlaky s migrantmi dorazia zajtra“ – virálne statusy tvrdili, že na Slovensko prichádzajú tisíce migrantov denne. V realite šlo často o fotky vlakov z iných krajín alebo o úplne bežné vlakové spoje. Štatistiky ukazujú rádovo menšie čísla. </li>
   <li>- „Čipy vo vakcínach“ – populárny hoax počas pandémie. V skutočnosti je technicky nemožné vložiť čip do bežnej ihly na očkovanie, a už vôbec by nevedel fungovať v tele bez zdroja energie. Tento príbeh využíval strach z kontroly a technológií.</li>
   </ul>
   </aside>

7. **Influenceri**  
   - Čo to je: populárne tváre s dosahom, no často mimo svoj odbor.  
   - **➕ Plus:** vedia zrozumiteľne vysvetliť, priblížiť tému.  
   - **➖ Mínus:** komerčné záujmy, spolupráce, chýbajúca odbornosť; riziko omylov.  
   - Na čo si daj pozor: uvádzajú zdroje a metodiku? rozlišujú názor vs. fakt? majú konflikt záujmov?  
   - Ako overiť: skontroluj odkazy, porovnaj s odporúčaniami odborných inštitúcií, neuspokoj sa s rečníckou istotou.
  <aside class="callout callout--info">
  <b>Príklad:</b>niektorí známi influenceri tvrdili, že ivermektín je „zázračný liek“ na COVID-19. Ukázalo sa však, že štúdie, ktoré to podporovali, boli buď slabé, alebo úplne stiahnuté pre chyby. Oficiálne odporúčania odborných spoločností ivermektín neodporúčajú.
  </aside>

8. **Anekdoty („kamarát povedal“)**  
   - Čo to je: osobná skúsenosť alebo príbeh.  
   - **➕ Plus:** ľudský rozmer, inšpirácia na otázky.  
   - **➖ Mínus:** neoveriteľnosť, [potvrdzovacie skreslenie](/blog/zakladne-typy-zaujatosti/#konfirmacne-skreslenie), „korelácia ≠ kauzalita“.  
   - Na čo si daj pozor: náhodné koincidencie, výber iba „hodí sa mi“, zovšeobecnenie z jedného prípadu.  
   - Ako overiť: hľadaj dáta a štúdie, porovnaj s väčšími vzorkami a inými príbehmi (aj opačnými).
  <aside class="callout callout--info">
  <b>Príklad:</b> „moja suseda dostala chrípku po očkovaní, takže vakcíny nefungujú“. V skutočnosti sa chrípka a iné infekcie objavujú aj náhodne po očkovaní – korelácia neznamená príčinu.
  </aside>

9. **Preprinty vs. recenzované články**  
   - Čo to je: preprint = vedecký článok zverejnený pred recenziou / kontrolou ostatnými odborníkmi pred publikovaním. <a href="https://sk.wikipedia.org/wiki/Preprint" target="_blank">Viac info</a>  
   - **➕ Plus (preprint):** rýchlosť, otvorenosť; **➕ Plus (recenzované):** kontrola kvality.  
   - **➖ Mínus (preprint):** chyby a prehnané závery bez korekcií; **➖ Mínus (recenzované):** trvá to dlhšie.  
   - Na čo si daj pozor: jasné označenie, či je to preprint; či bol článok neskôr revidovaný alebo stiahnutý; či iné tímy našli podobné výsledky.  
   - Ako overiť: skús nájsť následnú recenzovanú verziu alebo súhrnné práce; pozri, ako k téme pristupujú odborné spoločnosti.

#### Krátky prehľad: od najspoľahlivejších po najmenej spoľahlivé zdroje


|   | Typ zdroja | Prečo (v skratke) |
|---|---|---|
| 🥇 | Systematické prehľady + metaanalýzy | „Výskum výskumov“, kombinuje dáta, znižuje náhodu |
| 🥈 | Vedecký konsenzus (odborné inštitúcie) | Integruje celé spektrum dôkazov, jasné odporúčania |
| 🥉 | Recenzované vedecké štúdie | Transparentná metodika, primárne dáta |
| ✅ | Kvalitné spravodajstvo | Verifikácia, odkazy na dáta, editovanie |
| ⚠️ | Preprinty | Rýchle, ale bez recenzie – ber s rezervou |
| ⚠️ | Politici/strany | Program a marketing; riziko selekcie dát |
| ⚠️ | Influenceri | Dosah ≠ odbornosť; často komerčné záujmy |
| ❗ | Sociálne siete/virály | Algoritmy a emócie, nízka kontrola kvality |
| ❗ | Anekdoty („kamarát povedal“) | Príbeh ≠ dôkaz; neoveriteľné, skreslenia |

  <aside class="callout callout--info">
  <b>Príklad:</b> počas pandémie sa šírili preprinty o účinnosti chlórochinových liekov, ktoré neskôr recenzované výskumy vyvrátili. Kto sa spoliehal len na preprint, veril neovereným tvrdeniam.
  </aside>

---

## Ako si overiť, či je zdroj spoľahlivý

Použi tieto otázky ako rýchly checklist:

- Kto je autor a akú má odbornosť?  
- Kde to vyšlo – existujú redakčné/vedecké štandardy?  
- Sú uvedené dáta, metodika, odkazy?  
- Potvrdzujú to nezávislé zdroje?  
- Sú závery primerané dôkazom?  
- Je zverejnené financovanie alebo konflikt záujmov?  
- Je informácia aktuálna a nie vytrhnutá z kontextu?  

<aside class="callout callout--tip">
Červené vlajky: veľké tvrdenia bez dôkazov, absolútne formulácie („vždy“, „nikdy“, „všetci“), útoky na oponenta, konšpirácie, urgentný tlak („zdieľaj hneď“).
</aside>

---

## Test: roztrieďme vyššie uvedené zdroje

**Skôr spoľahlivé (ak spĺňajú kritériá):**  
– systematické prehľady a metaanalýzy  
– vedecký konsenzus a inštitúcie  
– recenzované štúdie  
– kvalitné spravodajstvo (napr. citujú viac strán, dávajú odkazy na dáta)

**Skôr nespoľahlivé (alebo len doplnkové):**  
– anekdoty  
– sociálne siete bez overenia  
– influenceri mimo svojej expertízy  
– politici ako jediný zdroj  
– preprinty bez recenzie

Poznámka: kategória ≠ automatická kvalita. Hodnotíš vždy konkrétny obsah.

---

## Rýchla mini-metóda na každý deň (STOP+)

- **S** – Skontroluj zdroj: kto hovorí a kde to vyšlo?  
- **T** – Triezvo premýšľaj: nehrá to len na emócie?  
- **O** – Over fakty: nájdi aspoň dva nezávislé zdroje.  
- **P** – Pozor na bias: nepodsúva mi to len to, čo chcem počuť?  
- **+** – Transparentnosť: odkazy, financovanie, limity.

---

**Záver:**  
Spoľahlivý zdroj nie je otázka „viery“, ale poctivej práce s dôkazmi. Čím systematickejšie kontrolujeme fakty, tým menej nás nachytajú marketing, politika alebo algoritmy.
