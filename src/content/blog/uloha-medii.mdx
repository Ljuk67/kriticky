---
title: "'Médiá sa vo všetkom rýpu'. A čo iné by sme od nich chceli?"
description: "Pohľad na úlohu médií a novinárov v spoločnosti. Čo by mali vlastne robiť, čo od nich čakáme?"
pubDate: "Dec 21 2025"
author: "Lukas Cech"

tags:
 - "médiá"
categories:
  - "Politika"
  - "Médiá"  

---

V posledných rokoch vidíš, že politici čoraz častejšie obviňujú médiá a novinárov, že <a href="https://www.sme.sk/domov/c/premier-prerusil-komunikaciu-s-vybranymi-mediami" target="_blank" rel="noopener">"si neplnia povinnosti"</a> a že sú <a href="https://www.tyzden.sk/politika/114735/fico-mediam-idete-proti-nam-ako-krvilacni-bastardi--co-to-znamena-podla-eugena-kordu/" target="_blank" rel="noopener">"bordel"</a> a snažia sa ich zdiskreditovať. Lenže je naozaj pravdepodobné, že by sa všetky médiá za pár rokov zmenili z [dôveryhodných](/blog/ako-odlisit-spolahlive-zdroje-od-nespolahlivych/) na nedôveryhodné? Médiá tvoria tisícky ľudí a desiatky oddelených organizácií. Pravdepodobnejšie je, že niektorí z tých desiatok politikov naozaj robia veci, ktoré stoja za rýpanie sa v nich.

Médiá sú pre politikov či ľudí na dôležitých postoch v štáte ako nepríjemný sused, ktorý kladie otázky, keď by oni najradšej mali pokoj. Lenže presne to je ich práca. Keď je niekto „pri moci“, či už v politike alebo biznise, je potrebné mať niekoho, kto mu svieti na prsty. Bez toho sa z moci ľahko stane samozrejmosť, zodpovednosť za svoje kroky stráca na hodnote a z osobnej integrity sa stane prázdna fráza. 

Keď sa ti zdá, že médiá kopmlikujú politikom život, skús si predstaviť svet, kde by médiá nemohli o politikoch napísať nič kritické. To by sa kradlo a rodinkárčilo - bez dozoru. Vlastne to sme tu aj mali - počas obdobia komunizmu. Preto je veľmi riskantné, ak premiér urobí krok ako je prerušenie komunikácie <a href="https://www.sme.sk/domov/c/premier-prerusil-komunikaciu-s-vybranymi-mediami" target="_blank" rel="noopener">s väčšinou hlavných médií</a>.

## Médiá ako baterka v tme

Médiá sú ako baterka: nevymýšľajú, čo sa stalo, ale svietia na to, aby sme to videli. A keď svietia, ukazujú aj prach v kútoch. To je dôvod, prečo sa zdá, že „stále niečo riešia“. V skutočnosti len dávajú verejnosti informácie, ktoré by inak ostali skryté.

Novinári nemajú právomoc nikoho zatknúť ani súdiť. Nemôžu prinútiť politika, aby dodržal sľub. Ich sila je v tom, že pomenúvajú, čo sa deje: kto rozhoduje, v koho prospech, a či slová sedia s činmi. Je to práca tisícov malých „policajtov“, ktorí nemajú putá, ale majú pero, kameru alebo mikrofón.

<aside class="callout callout--info">
  <strong>Názorný príklad z praxe:</strong> keď mesto podpisuje nevýhodnú zmluvu, médium môže zverejniť detaily a prinútiť zodpovedných vysvetľovať, prečo to urobili. Bez zmienky v médiách by o tom bežní občania nemuseli vedieť nič a bolo by oveľa ťažšie sa k týmto informáciám dostať. Vďaka médiám sa zmluva zmení a mesto ušetrí peniaze. 
  
  **Reálny príklad z praxe** - <a href="https://spravy.pravda.sk/domace/clanok/762399-unikli-vysledky-sporneho-sanitkoveho-tendra-najviac-stanic-sa-udajne-uslo-agelu-uspela-aj-cerstvo-vytvorena-firma/" target="_blank" rel="noopener">tender na sanitky</a>, ktorý bol <a href="https://spravy.stvr.sk/2025/08/operacne-stredisko-zachrannej-zdravotnej-sluzby-zrusilo-kontroverzny-zachrankovy-tender/" target="_blank" rel="noopener">zrušený</a> vďaka tomu, že sa v tom rýpali médiá a poukázali na nekalé praktiky a netransparentnosť. 
</aside>

<aside class="callout callout--tip">Skús sa pri každej správe spýtať: na koho to svieti a kto by radšej ostal v tme?</aside>

## Prečo politici v posledných rokoch médiá znevažujú

V posledných rokoch vidíš, že politici, ktorí sú pri moci, často útočia na médiá osobne. Označujú ich za <a href="https://tvnoviny.sk/domace/clanok/56166-fico-sa-obul-do-novinarov-niektori-z-vas-su-spinave-protislovenske-prostitutky" target="_blank" rel="noopener">„antislovenské prostitútky“</a>, <a href="https://dennikn.sk/3630045/fico-pohrozil-mimovladkam-americkym-zakonom-z-roku-1938-hoci-realne-by-mu-posluzil-ten-putinov/" target="_blank" rel="noopener">„zahraničných agentov“</a> alebo „zapredancov“. Cieľ nie je len uraziť novinára. Cieľ je oslabiť dôveru verejnosti v to, čo médiá hovoria.

Prečo? Lebo kontrola je nepohodlná. Investigatíva odhaľuje chyby, konflikty záujmov a zneužívanie moci. **Ak sa ti podarí presvedčiť ľudí, že médium klame, už ťa jeho odhalenia nebolia**. Stačí povedať: „To nie je pravda, to sú oni, len nás chcú očierniť.“ A časť publika má pocit, že problém je vyriešený.

Súčasne sa mení mediálne prostredie. Sociálne siete nám skracujú pozornosť, zvyšujú tlak na rýchlosť a uľahčujú útoky na konkrétnych novinárov. V takom prostredí sa jednoduché nálepky a nepodložené obvinenia šíria rýchlejšie ako vysvetlenia a overené fakty. A pre politika je výhodné mať tému „zlí novinári“ pripravenú vždy, keď príde nepríjemná otázka.

<blockquote>
  <p>...Politici môžu podkopať dôveryhodnosť žurnalistiky bez väčších následkov – je to mechanizmus, ktorý by mohol ohroziť aj iné autoritatívne informačné zdroje v demokracii, ako sú vedci a zdravotnícke orgány</p>
  <footer><cite><a href="https://academic.oup.com/joc/article/72/6/619/6770019" target="_blank" rel="noopener">Oxford Academic štúdia</a></cite></footer>

</blockquote>

<aside class="callout callout--info">
  <strong>Typický scenár:</strong> namiesto odpovede na otázku o kauze sa politik pustí do redaktora, spochybní jeho motiváciu a posunie debatu na „boj proti médiám“. Je to útok na osobu a zároveň tým zapína <a href="/blog/zakladne-typy-zaujatosti/#in-group-bias">zaujatosť vlastnej skupiny</a> – naši verzus oni.
</aside>

<aside class="callout callout--tip">Keď politik napadne médium/novinára namiesto odpovede, ber to ako varovný signál, že sa vyhýba podstate.</aside>

## Prečo rastie vplyv „alternatívnych“ médií

Keď sa dôvera v tradičné médiá oslabí, vzniká priestor pre „alternatívne“ kanály. Často ponúkajú jednoduché vysvetlenia, silné emócie a pocit, že „konečne niekto hovorí pravdu“. To znie príťažlivo, najmä keď si unavený z chaosu a protichodných správ.

Problém je, že mnohé z týchto kanálov neoverujú fakty a nekontrolujú vlastné tvrdenia. Niekedy fungujú ako megafón pre politikov – bez kritických otázok, bez overenia, len s opakovaním ich výrokov. A niekedy vytvárajú dojem širokej podpory cez umelo predstieranú podporu (napríklad koordinované kampane, kde jedna organizácia / majiteľ vlastní viaceré weby alebo falošné účty na sociálnych sietiach a zverejní na nich podobné články, ktoré sa navzájom podporujú alebo na seba odkazujú), aby to vyzeralo, že „ľudia to hovoria všade“.

Takéto médiá zároveň pomáhajú nastavovať témy v prospech tých, ktorí sú pri moci. Namiesto otázok o výsledkoch sa riešia kultúrne vojny, symboly a konflikty, ktoré odvádzajú pozornosť. 

<aside class="callout callout--info">
  <strong>Rozdiel v prístupe:</strong> kritické médium sa pýta „kde sú dáta?“ „je tento politický krok v súlade zo zákonom?", zatiaľ čo nekritické opakuje „konečne niekto povedal pravdu“.
</aside>

<aside class="callout callout--tip">Keď médium nekontroluje mocných a iba ich chváli, ber ho skôr ako reklamu než ako žurnalistiku — ľahko tým posilňuje konfirmačné skreslenie a skupinové myslenie. No je veľmi málo pravdepodobné, aby akýkoľvek politik robil len chvályhodné veci. Aj ten najlepší politik urobí kroky, ktoré stoja za preverenie a kritiku, preto **zvýš pozornosť a kritické myslenie pri médiách a novinároch, ktorí nekritizujú politikov pri moci. Alebo stále kritizujú len jednu stranu**.</aside>

<aside class="callout callout--info">
<b>Názorný príklad z bežného života</b>
Predstav si, že máš suseda, ktorý ti kradne z dvora, keď sa nepozeráš. Tušíš, že sa čosi deje, no nemáš žiadne dôkazy, a preto, že zaneprázdnene pracuješ a venuješ sa rodine, nemáš kedy sliediť a zbierať dôkazy. 

No na druhej strane ulice máš ďalšieho suseda č.2, ktorý má viac času, vlastne sa tým živí - a ten ti napíše list, v ktorom vysvetlí, kedy ti tvoj sused kradne, čo kradne a dokonca aj priloží fotky. Tými konfrontuješ suseda 1, ktorý kradne a ten sa prizná, veci vráti. Alebo z toho vyvodíš následky a začne konať polícia. 

Sused 2 sa tiež rýpal v živote suseda 1, no tebe to pomohlo. Je to dobré rýpanie. 

To isté robia médiá - rýpu sa tam, kde cítia, že sa deje niečo nekalé. Nemusí to byť stále škandál no svietia svetlom na šedé miesta, ukazujú na prešľapy a vďaka ich práci sú niekedy vyvodené následky. Politici nemôžu úplne robiť čo chcú, odstúpia (v ideálnom svete, čo sa na Slovensku deje menej) a verejná hanba (trapas, keď ich špinavé prádlo vyvesia médiá na verejnosti) ich do istej miery drží na uzde. Je už na politikoch a ich integrite, do akej miery toto funguje. Je smutné, že dnešnou politickou stratégiou nie je služba štátu a verejnosti, zlepšovanie života občanov tak, aby si udržali moc tým správnym spôsobom.  To chce tvrdú a poctivú prácu. No také očierňovanie médií nestojí nič, a pomáha politikom s nízkou integritou mútiť vodu, otupovať názory verejnosti voči prešľapom a takto nevyzerať až tak zle a udržať si moc.
</aside>

## Aké kognitívne skreslenia a triky sa pri tom využívajú

Útoky na médiá a presun k „alternatívnym“ kanálom často fungujú preto, že hrajú na naše mentálne skratky. 

- <a href="/blog/zakladne-typy-zaujatosti/#konfirmacne-skreslenie">Konfirmačné skreslenie</a>: vyhľadávaš a ľahšie uveríš tomu, čo potvrdzuje tvoj názor.
- Zaujatosť vlastnej skupiny: „naši“ sú dôveryhodní, „oni“ klamú.
- Efekt autority: ak to povie „náš líder“, znie to presvedčivo.
- Efekt iluzórnej pravdy: keď počuješ tvrdenie stále dokola, začne znieť pravdivo.
- Negatívne skreslenie: zlé správy si zapamätáme silnejšie než nudné fakty.

Preto fungujú krátke, emotívne nálepky. Znie to jednoducho, ľahko sa to šíri a dá sa tým prekryť zložité vysvetlenie.

<aside class="callout callout--tip">Keď cítiš silné emócie, spomaľ a over si, či nejde o psychologickú skratku.</aside>

## Nehľadaj bezchybnosť a dokonalosť
Samozrejme, slobodné médiá sa občas sústredia na nesprávnu vec. Alebo sa utnú - urobia chybu. Nie je to dokonalé, rovnako ako demokracia nie je dokonalá - dáva priestor dobru ale aj zlu, sloboda slova dáva priestor chvále a rešpektu, ale aj osočovaniu a zavádzaniu. Pokiaľ budú tieto súčasťou ľudskej povahy, tak budú súčasťou demokracie. No je to to najlepšie, čo zatiaľ máme.

Slobodné médiá sú ako demokracia - odzrkadľujú všetky hodnoty spoločnosti, niekedy aj tie nesprávne. Ale pomáhajú držať balans - ani u seba nečakáme bezchybnosť a dokonalosť - dovolíme si sa podknúť. Takisto by sme to mali dovoliť aj politikom či médiám. No ak sa tie podknutia opakujú a ukáže sa trend (jednostrannosť namiesto objektivity), ktorý svedčí o keriére založenej na podknutiach a výhovorkách - potom by sme tomu politikovi, či novinárovi a médiu - mali prestať dôverovať a hlasovať zaň.

Demokracia je systém, založený na inštitúciách, ktoré tvoria balans - dozerajú na všetky časti, dávajú priestor ukázať prstom a zakričať "Kráľ je nahý". Áno, je to byrokracia, ktorá často aj spomaľuje a komplikuje život. Rovnako ako dopravné značky a pravidlá niekedy spomaľujú a komplikujú cestu do práce - ale skús si predstaviť cestu do práce bez nich. Keby každý vodič mohol ísť tak rýchlo a všade tam, kde chce. Bol by to chaos. 

Vďaka dopravným značkám jazdia milíony áut s relatívne nízkou nehodovosťou a problémami. Vďaka inštitúciám nažívajú milióny ľudí v EU s rôznymi názormi a zvykmi s relatívne nízkou nehodovosťou a problémami. Slobodné médiá sú jednou z týchto inštitúcií - či poukazujú na chybné kroky "našej" strany alebo tej druhej, robia to, čo by mali.

## Čo s tým môžeš robiť ty

Najdôležitejšie je nenechať sa tlačiť do okamžitého súdu. Na sociálnych sieťach chce každý reakciu hneď. Skús si vytvoriť zvyk najprv zastaviť a až potom zdieľať alebo súdiť.

Pomôže ti jednoduchý „STOP“ rámec. Nie je dokonalý, ale dokáže ťa prinútiť spomaliť vtedy, keď máš chuť uveriť niečomu len preto, že to znie dobre.

<aside class="callout callout--info">
  <strong>STOP: rýchla kontrola tvrdení</strong>
  <ul>
    <li><strong>S — Skontroluj zdroj:</strong> Kto to tvrdí? Je dôveryhodný?</li>
    <li><strong>T — Triezvo premýšľaj:</strong> Nehrá to na tvoje emócie?</li>
    <li><strong>O — Over fakty:</strong> Nájdeš nezávislé potvrdenie, dáta, štúdiu?</li>
    <li><strong>P — Pozor na zaujatosť:</strong> Tvoja aj autorova. Čo je motivácia?</li>
  </ul>
</aside>

K tomu hľadaj <a href="/blog/ako-odlisit-spolahlive-zdroje-informacii-od-nespolahlivych/">dôveryhodné zdroje</a> a porovnaj, či sa viac médií zhoduje na tom istom fakte. Ak sa niekto tvári, že „všetci klamú“, práve to je dôvod zdroje rozšíriť, nie zúžiť.

### Nepáči sa ti čo dané médium robí? Skús to otočiť
Ak sa pristihneš pri tom, že nesúhlasíš s tým, čo sa v danom médiu prezentuje - skús sa zamyslieť, či by si sa cítil/a rovnako, ak by robili to isté, no písali by o niekom, kto sa ti nepozdáva. Dobré médium bude skúmať všetky strany - nie len koalíciu a ľudí pri moci dnes, ale aj opozíciu a ľudí, ktorí sa k moci snažia dostať.

Príklad z praxe: Robert Fico poukazuje na údajné nekalé praktiky Marty Šimečkovej (zhodou náhod matky jeho najsilnejšieho politického oponenta) pri čerpaní dotácií, tak to začali skúmať aj médiá a organizácie, ktoré sa inak Robert Fico snaží označiť za nedôveryhodné: <a href="https://zastavmekorupciu.sk/kauzy/simeckovu-vysetruje-urad-ktory-riesi-mafiu-stat-jej-faktury-taji/" target="_blank" rel="noopener">Zastavme Korupciu</a> alebo <a href="https://dennikn.sk/minuta/4899533/" target="_blank" rel="noopener">Denník N</a>. Čiže nestranne šli preveriť, či to, čo Robert Fico tvrdí, je pravda.

To svedčí o ich objektivite a preto z pohľadu kritického myslenia zvyšuje ich dôveryhodnosť - uplatňujú rovnaký meter na všetkých. Tak ako skúmajú kroky Roberta Fica a jeho vlády a vŕtajú sa v rozhodnutiach vlády, zmluvách a dokumentoch, rovnako sa zavŕtali do spomínaných faktúr a dotácií.

A to je presne to, čo by sme od nich mali čakať - rýpanie sa vo všetkom, čo môže poukázať na nekalé taktiky, je jedno u koho. Svietiť baterkou tam, kde sa možno v rúšku tmy snaží niekto okradnúť nás všetkých. Niekedy sa to potvrdí, inokedy nie, dôležité je to neprestávať skúmať.

Zdroj: 

